# 5. Security & privacy

In dit hoofdstuk worden de belangrijkste maatregelen die zijn getroffen in het kader van security & privacy
beschreven.

## 5.1 Client-side encryptie

Omdat er met persoonsgegevens wordt gewerkt in het burgerportaal is er besloten om bovenop de HTTP TLS encryptie
gebruik te maken van client-side encryptie. Dit wordt zowel toegepast bij het versturen van data richting de
server als bij het opvragen van data.

Schematisch ziet het versturen van data naar de server er als volgt uit:
![Client-side encryptie bij versturen data](./images/versleuteling-client-server.svg)

Schematisch ziet het ontvangen van (mogelijk gevoelige) data van de server er als volgt uit:
![Client-side encryptie bij ontvangen data](./images/versleuteling-server-client.svg)

Voor de encryptie wordt er gebruik gemaakt van [Sodium](https://doc.libsodium.org). In de browser wordt gebruik
gemaakt van [libsodium.js](https://github.com/jedisct1/libsodium.js/); een versie van Sodium die
naar webassembly is compileerd. Voor PHP wordt de libsodium [PECL extensie](https://pecl.php.net/package/libsodium)
gebruikt.

## 5.2 At-rest encryptie

Alle formulier antwoorden, zowel uit het burger als behandel portaal, worden versleuteld in de database opgeslagen.
Ook eventuele file uploads worden versleuteld voor ze naar de file storage worden weggeschreven.

Elke keer als er antwoorden worden ingestuurd wordt er een nieuwe sleutel gegenereerd. Deze sleutel wordt met
de publieke sleutel uit een **HSM** (Hardware Security Module) versleuteld opgeslagen in de database. Vervolgens worden
alle antwoorden met deze sleutel versleuteld.

Op het moment dat de antwoorden worden opgevraagd wordt de versleutelde sleutel via de HSM weer leesbaar gemaakt. En
kunnen de antwoorden worden ontsleuteld.

## 5.3 Hashing

Zoals hierboven beschreven worden alle antwoorden versleuteld opgeslagen. Om het toch mogelijk te maken om te zoeken
in de data en rapportages te genereren is er daarom in de basis rekening gehouden met het genereren van hashes voor
verschillende sets van velden.

In het data model zijn de volgende tabellen opgenomen:
![Hashing tabellen](./images/hashing.svg)

Deze tabellen maken het mogelijk om voor elke fase van de subsidie verschillende combinaties van velden te selecteren
voor het genereren van hashes. Op het moment dat de data voor een bepaalde fase is opgeslagen kunnen de
desbetreffende hashes worden gegenereerd. Dit maakt het bijvoorbeeld mogelijk om te zoeken op een combinatie van
postcode, huisnummer en geboortedatum, maar ook om rapportages of overzichten te genereren / filteren op basis
van bepaalde dimensies binnen de aanvragen ondanks dat de data versleuteld is. De enige beperking is dat er niet vrij
kan worden gezocht en dat het dus om exacte waardes gaat.

## 5.4 RPC bridge

Voor het versturen van persoonlijke gegevens van en naar het backend is een RPC (Remote Procedure Call) component
ontwikkeld genaamd de RPC bridge. Dit component maakt gebruik van RabbitMQ als zijn transport layer.

### Werking

![RPC bridge](./images/bridge.svg)

De client (browser) voert een API call uit op de `application-api` en geeft daarbij geëncrypte parameters en een
publieke sleutel mee (waar het resultaat later geëncrypt mee kan worden). De `application-api` plaatst deze in een
RPC _request_ object samen met de RPC methode naam die dient te worden aangeroepen en de naam van een RabbitMQ queue
waar de _response_ in geplaatst kan worden. Deze queue heeft een willekeurige naam die on-the-fly wordt gegenereerd en
specifiek voor de desbetreffende call is. De _request_ wordt vervolgens in de RPC `_request_` queue geplaatst waarna de
`application-api` gaat wachten op een antwoord in de _response_ queue

De `application-backend` leest een bericht uit de RPC _request_ queue uit en decrypt de parameters. Vervolgens roept
deze de gevraagde methode aan. Het resultaat van deze methode wordt geëncrypt met de meegegeven publieke sleutel en
vervolgens in de meegegeven _response_ queue geplaatst.

De `application-api` leest het bericht uit de RPC `response` queue en geeft deze terug richting de client.

### Library

De bridge is als PHP library ontwikkeld met een client en server component. De library is in de basis framework
agnostisch, maar er zijn wel een aantal componenten toegevoegd waarmee de library nog sneller in te zetten is onder
het Laravel Framework. Verder wordt voor het protocol gebruik gemaakt van JSON berichten. Het is dus ook vrij
eenvoudig om een client of server/worker in een andere taal te ontwikkelen.

De PHP library maakt gebruik van een serialisatie protocol van/naar JSON met strikte controle op types en properties.
Hierdoor kunnen client en server eenvoudig en veilig RPC calls uitvoeren.

## 5.5 Authenticatie en autorisatie

### Burger portaal

Het burger portaal maakt voor authenticatie gebruik van DigiD. De authenticatie wordt afgehandeld door de
`application-api` en dus niet door de SPA (Single-Page-Application). De DigiD sessie leeft daarom in een sessie
op de server. De SPA kan bij de `application-api` controleren of de gebruiker wel/niet ingelogd is. Na meer dan
15 minuten inactiviteit wordt de gebruiker automatisch uitgelogd.

Het BSN van de gebruiker wordt geëncrypt via de bridge gezonden voor autorisatie doeleinden. Op deze manier kan
gecontroleerd worden of de gebruiker toegang heeft tot (bestaande) aanvragen, berichten etc.

### Beoordeel portaal

Het beoordeel portaal maakt voor authenticatie gebruik van Laravel Fortify tegen de eigen gebruiker database.
Gebruikers zijn verplicht gebruik te maken van 2FA (two-factor authentication) via een email/wachtwoord combinatie plus
OTP (one-time password) op basis van een eerder afgegeven OTP secret URL. Gebruikers dienen bij de eerste keer inloggen
hun wachtwoord aan te passen en ook verlopen wachtwoorden na een instelbaar interval.

Voor de autorisatie wordt er gebruik gemaakt van Laravel policies. De rollen van een gebruiker bepalen de rechten van
de gebruiker. Dit kan globaal zijn, maar soms ook subsidie specifiek. Indien subsidie specifiek kan het ook zijn
dat data gefilterd wordt. Ook wordt een 4-ogen principe toegepast waarbij een beoordelaar maximaal 1 fase in het
beoordeelproces mag beoordelen.
