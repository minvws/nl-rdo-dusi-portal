# 2. Concepten

In dit hoofdstuk worden een aantal concepten behandeld die het hart vormen van het systeem.

## 2.1 Regelingen en aanvragen

Het systeem richt zich in de basis op het faciliteren van de afhandeling van regelingen; (financiële) subsidies,
tegemoetkomingen en specifieke uitkeringen.

Elke regeling heeft zijn eigen set van (vereiste) gegevens voor het
kunnen beoordelen van aanvragen. Op dit moment ondersteund het systeem de afhandeling van burgerregelingen, maar
er is in de basis ook rekening gehouden met de afhandeling van regelingen voor instellingen.

Op basis van de door de burger (of instelling) verstrekte gegevens in de aanvraag zal de aanvraag worden beoordeeld.
Uiteindelijk wordt besloten of de tegemoetkoming wel of niet wordt toegekend aan de aanvrager.

## 2.2 Formulieren

Om een aanvraag voor een regeling te kunnen indienen dient de gebruiker of instelling een formulier in te vullen met
een set van vragen. Elke regeling kent zijn eigen set van vragen, echter bestaat hier wel vaak overlap in. Hierbij
kan bijvoorbeeld gedacht worden aan NAW-gegevens, maar ook bankgegevens.

Het systeem maakt het mogelijk om per regeling een andere set van vragen op te stellen. Vragen worden vastgelegd als formuliervelden. Elk formulierveld heeft,

naast, een naam en vraag/omschrijving, een type (bijv. "tekst" of "bestand-upload") en configuratie, waaronder
bijvoorbeeld validatie-regels. Op basis van deze veld declaraties wordt een [JSONSchema](https://json-schema.org)
gegenereerd dat wordt gebruikt als basis voor het uitwisselen van formulier data. Formuliervelden kunnen daarnaast
vrij in de user-interface worden geplaatst middels een declaratieve ([JSONForms](https://jsonforms.io)) omschrijving
van de user-interface.

Deze opzet van formulieren wordt zowel toegepast voor de aanvraag zelf als de beoordeling van de aanvraag. Elke
stap in het beoordelingsproces kent zijn eigen set van vragen die op een zelfde manier worden vastgelegd als
het aanvraagformulier zelf.

De antwoorden op de diverse vragen in het formulier worden per stap van het proces vastgelegd bij de aanvraag.

## 2.3 Workflow

Per regeling kunnen de fasen/stappen (`stages`) worden vastgelegd die een aanvraag kan doorlopen. Niet elke aanvraag zal
dezelfde fasen doorlopen en ook de volgordelijkheid kan per aanvraag verschillen. Ook kan het voorkomen dat een aanvraag
één of meer fasen meerdere malen doorloopt. Deze workflow wordt vastgelegd middels overgangen (`transitions`) tussen de
verschillende fasen.

Op het moment dat een gebruiker (burger/instelling/beoordelaar) aangeeft dat het formulier ingediend kan worden en de
fase dus is afgerond gaat het systeem kijken welke overgangen er beschikbaar zijn vanuit de huidige fase. Vervolgens
worden de condities geëvalueerd die bij de overgang zijn vastgelegd. Deze condities kunnen verwijzen naar de in de
huidige fase, maar ook in de voorgaande fasen, ingevulde antwoorden. Als de condities van een overgang succesvol
geëvalueerd kunnen worden zal de overgang naar de nieuwe fase in gang worden gezet. Naast het wijzigen van de fase
kunnen er nul of meer acties worden uitgevoerd die bij de overgang zijn vastgelegd:

* Het aanpassen van de status van de aanvraag
* Het versturen van een mail / brief naar de aanvrager.
* Het overnemen van reeds eerder ingevulde gegevens voor deze fase
  (als de aanvraag reeds eerder deze fase heeft doorlopen).
* Het opnieuw toewijzen aan de vorige beoordelaar voor deze fase
  (als de aanvraag reeds eerder deze fase heeft doorlopen).

Hieronder een voorbeeld van hoe zo'n workflow er uit kan zien:
![Voorbeeld workflow](./images/voorbeeld-workflow.svg)

## 2.4 Systeemvelden

Er bestaat een grote overlap in de informatie die wordt gevraagd bij de verschillende regelingen. Denk bijvoorbeeld
bij de aanvraag aan het e-mailadres, de NAW-gegevens en/of bankgegevens van de aanvrager of tijdens het
beoordelingsproces aan de beoordeling zelf of eventuele interne notities/opmerkingen.

De velden die voor het vastleggen van deze informatie gebruikt worden dienen vaak ook nog binnen het systeem
gebruikt te kunnen worden voor bijvoorbeeld het versturen van een e-mail of het tonen van interne notities in de
historie van een aanvraag.

Om dit mogelijk te maken, en hergebruik in het algemeen te bevorderen, is het daarom mogelijk om systeemvelden vast
te leggen. Het datamodel hiervoor ziet er als volgt uit:

![Systeemvelden](./images/system-fields.svg)

In dit model kunnen velden vastgelegd worden voor een subsidie fase óf voor een veldgroep (`field_groups`). Deze
groepen kunnen vervolgens binnen verschillende subsidie fases gebruikt worden door een verwijzing vast te leggen
middels de `subsidy_stage_field_groups` entiteit. Het eerder genoemde voorbeeld van het e-mailadres
veld kan bijvoorbeeld worden vastgelegd in een groep _Contactgegevens_.

Veldgroepen hebben een versienummer. Zo is het mogelijk om de veldgroepen te wijzigen zonder dat dit consequenties
heeft voor bestaande regelingen die deze groepen al gebruiken. Ook is het mogelijk om varianten van veldgroepen vast
te leggen middels de `field_group_variants` entiteit. Een variant heeft dezelfde set van velden maar kan een andere
configuratie voor een veld gebruiken. Zo is het bijvoorbeeld mogelijk om voor de veldgroep _NAW-gegevens_ het in de
basis toe te staan elk land in te vullen maar een variant _Alleen EU-landen_ te definiëren waarbinnen het veld land
beperkt is tot de EU-landen. Alleen de variaties van een veld binnen de groep hoeven te worden vastgelegd. Dit gebeurt
middels de `field_variants` entiteit.

Veldgroepen en velden hebben beiden een `code` veld. Deze kan o.a. in code of templates worden gebruikt om naar een
veld te verwijzen.

Systeemvelden spelen ook een belangrijke rol binnen [koppelingen](7.%20Koppelingen.md).